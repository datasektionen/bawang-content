# METAspexet

METAspexet är Konglig Datasektionen och Sektionen för Medietekniks delade spex som varje år engagerar över 100 studenter för att sätta ihop och presentera en föreställning för alla som vill komma och se. Projektet leds av Direqtionen som vanligtvis består av en Direqteur på Data och en på Media, tillsammans med eventuella Vice-Direqteurer.

## Vad är ett spex

Ett spex beskrivs oftast kortfattat som en interaktiv musikalteater. Det innebär, utöver att de på scen ofta bryter ut i sång, att publiken kan vara med och påverka vad som händer genom att ropa saker som de på scen ska göra. Det gör att varje föreställning blir helt unik. Spex är en anrik studenttradition som sträcker sig hela vägen tillbaka till mitten av 1800-talet.

## Är spexande för mig

METAspexet består av en uppsättning grupper med väldigt olika inriktningar. Vissa står förstås på scen, men det finns även de som skriver låttexter, bygger scendekor, programmerar hemsidor, anordnar fester, m.m. Om man tycker om att göra saker i största allmänhet finns det säkert ett hörn av METAspexet som kan vara intressant!

## Hur man blir METAspexare

Rekrytering till METAspexet öppnar i samband med avslutet på sektionernas mottagningar och marknadsförs i princip i alla tänkbara kommunikationskanaler. Håll utkik! Missade du din chans? Oftast öppnas en fyllnadsrekrytering tidigt under vårterminen för de grupper som behöver extra stöd.

Läs mycket mer på [http://metaspexet.se](http://metaspexet.se).
